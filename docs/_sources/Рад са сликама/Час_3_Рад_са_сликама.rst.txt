Час 3. Рад са сликама
=====================

Говорићемо о:
­	додавању текста на слику;
­	цртању по слици;
­	исцртавању основних облика.
Слике које настају или се приказују уз помоћ дигиталних уређаја називају се рачунарска графика. Подсећамо те да постоје два веома различита начина дигиталног записа слика, позната као растерска и векторска графика. 
Растерска графика	Векторскаграфика
 
Растерска графика изграђена је од пиксела. Увећавањем губи на квалитету.	 
 Векторска графика је начин приказивања слике помоћу линија и облика. Увећавањем не губи на квалитету.


У шестом разреду, бавићемо се основним техникама доцртавања дигиталних слика у програму за растерску графику Gimp 2. На дигиталним сликама ћемо најчешће дописивати текст, цртати линије и додавати геометријске облике. 
Додавање текста на слику 
 	У левом горњем делу прозора програма Gimp2 налази се део са алаткама (енгл. Toolbox).

За исписивање текста на слици користимо алатку  .

Кликом на ову алатку, испод кутије са алаткама отвара се простор у коме је могуће:
•	подесити фонт - тип, величину, боју (Font, Size, Color)
•	одредити поравнање текста (Justify)
•	одабрати да се, током уноса текста приказује едитор (Use editor)
•	одабрати да се текст приказује што реалније (Antialiasing)
•	одредити индент (увлачење првог реда текста)
•	дефинисати величину прореда (простора између редова)
•	дефинисати размак између слова
•	тип оквира за унос текста - фиксна (Fixed) или прилагодљива (Dynamic) величина
•	одабрати језик

Цртање по слици 
Осим додавањем текста, делове слике могуће је истаћи или додатно описати цртањем. Почећемо од цртања линије.
 	За исцртавање праве линије користимо алатку оловка   или четкица  .

Кликом на једну од ових алатки, испод кутије са алаткама отвара се простор у коме је могуће подесити њихове атрибуте, међу којима су најважнији:
•	непровидност (Opacity);
•	облик четкице  ;
•	величина (Size).

Праву линију исцтравамо тако што кликнемо да означимо почетну тачку линије, а затим, држећи притиснут тастер Shift, померамо миша до крајње тачке линије. Да би линија остала исцртана, потребно је да кликнемо у тачки њеног завршетка.

 
Слика. Исцртавање праве линије

Линију је могуће исцртати и слободном руком. Тада није потребно да држимо притиснут тастер Shift, већ притиснут леви тастер миша.

 
Слика. Исцртавање линија слободном руком

Боју бирамо кликом на дугме за одабир боје предњег и задњег плана. Боју задњег плана (позадине) бирамо кликом на доњи правоугаоник, а боју предњег плана кликом на горњи правоугаоник. Отвориће се палета боја из које, кликом миша одабирамо боју коју желимо. Завршетак избора потврђујемо кликом на дугме OK.

 
Слика. Одабир боје предњег и задњег плана

Када је цртање у питању, уз оловку и четкицу увек иде гумица  . Бришемо тако што одаберемо алатку гумица и, држећи притиснут леви тастер миша, прелазимо преко делова слике које је потребно да обришемо. 



 Исцртавање основних облика 
Програм Gimp2 није намењен цртању у традиционалном смислу. Ипак, можемо да нацртамо различите геометријске облике уз помоћ алатки за селекцију. 
 	За исцртавање основних облика згодно је да користимо алатке за правоугаону   и овалну селекцију  .

Кликом на једну од ових алатки, испод кутије са алаткама отвара се простор у коме је могуће подесити њихове атрибуте. За исцртавање основних облика, најважнији атрибути су:
•	паперјасте ивице (Feather edges)
•	заобљене ивице(Rounded edges)
•	исцртавање облика из центра правоугаоника/овала (Expand from center)

Облик квадрата исцртавамо тако што одаберемо алатку за правоугаону селекцију и, држећи притиснут тастер Shift и леви тастер миша, развучемо квадрат. Облик правоугаоника исцртавамо на сличан начин, само што не држимо притисну тастер Shift.

Облик круга исцртавамо тако што одаберемо алатку за овалну селекцију и, држећи притиснут тастер Shift и леви тастер миша, развучемо круг. Овални облик исцртавамо на сличан начин, само што не држимо притисну тастер Shift.

Облике бојимо употребом алатке кантица   и избором боје из палете боја. У оквиру атрибута алатке кантица постоји могућност да одредимо степен непровидности боје (Opacity), као и да подесимо да кантица, уместо чисте боје, „просипа“ шаре (Pattern fill).

 
Слика. Атрибути алатке кантица


Укратко
Слике које настају или се приказују уз помоћ дигиталних уређаја називају се рачунарска графика. 
Разликујемо два основна типа рачунарске графике: растерску и векторску.
Неке од техника за доцртавање слике су: додавање текста, цртање по слици и исцртавање основних облика.
