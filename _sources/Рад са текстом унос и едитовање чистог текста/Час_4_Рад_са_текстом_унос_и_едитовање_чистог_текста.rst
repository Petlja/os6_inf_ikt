Час. 4 Рад са текстом  - унос и едитовање чистог текста
=======================================================

Говорићемо о:
­	чистом и богатом тексту
­	уносу и едитовању текста помоћу тастатуре
­	чувању текстуалног документа помоћу тастатуре

У петом разреду бавили смо се уносом и обрадом текста. Упознали смо појмове едитовање и форматирање:
•	Едитовање текста представља уређивање текста, тачније мењање садржаја документа, исправљање словних или граматичких грешака, додавања или брисања делова садржаја. 
•	Форматирање је промена изгледа текста, тачније визуално обликовање документа.
Разликујемо две врсте дигиталног текста: чист (енгл. plain) и богат (енгл. rich) текст.
Чист текст је неформатиран скуп карактера (слова, бројева, знакова, симбола и размака). Тачније, чист текст не може да буде обојен, искошен, подвучен, подебљан, нити може да садржи различите фонтове или величине фонтова и друге облике форматирања. Текст сачуван у облику чистог текста заузимају мање од половине меморијског простора од текста са истим бројем карактера сачуваних у формату богатог текста.
Богат текст осим форматирања карактера, подржава и опције за форматирање страница (прилагођавање маргине, размаци између редова и карактера).
Унос чистог текста
Ако желимо да уштедимо на меморијском простору нашег дигиталног уређаја, за унос текста можемо да користимо једноставан програм за унос чистог текста Notepad. 
Notepad је програм за унос и обраду текста који је део оперативног система Windows. То значи да ће бити инсталиран заједно са оперативним системом, тј. да постоји на сваком рачунару на коме је инсталиран оперативни систем.
Текст уносимо користећи тастатуру. Без обзира који програм за рад са текстом  користимо, текст уносимо на исти начин. 
Подсећамо те да:
•	велико слово куцаш тако што држиш притиснут тастер Shift (изговара се шифт); 
•	тастер Caps Lock (изговара се кепс лок) укључујеш када желиш да сва слова која куцаш буду велика. Да би куцање малих слова било поново могуће, потребно је да га искључиш;  
•	размак између речи (спејс, бланко) куцаш притиском на тастер Space изговара се спејс);
•	текст бришеш притиском на тастер Delete (изговара се дилит) или на тастер Backspace (изговара се бекспејс)
•	знакове који су приказани у горњим угловима тастера са бројевима или знаковима куцаш тако што држиш притиснут тастер Shift;
•	за прелазак у нови ред користиш тастер Enter (изговара се ентер);
•	за увлачење новог реда користиш тастер Tab (изговара се таб, табулатор).
Не заборави да текст уносиш не размишљајући о преласку у нови ред. Рачунар аутоматски наставља исписивање текста у наредном реду. Тастер Enter притискамо само када желимо да пређемо у нови пасус или када нам је нови ред потребан због управног говора, уметања слике...
Едитовање текста
До сада, текст смо едитовали користећи миша и тастатуру. Важно је да знаш да миш није неопходан за ову врсту активности.
Едитовање чистог текста помоћу тастатуре није тежак посао. Довољно је да овладаш са неколико основних комбинација тастера:
АКЦИЈА	ТАСТЕРИ 
Кретање кроз текст	← ↑ → ↓
Кретање кроз текст реч по реч унапред	Ctrl + →
Кретање кроз текст реч по реч уназад	Ctrl + ←
Померање курсора на почетак реда	Home
Померање курсора на крај реда	End
Померање курсора на почетак документа	Ctrl + Home
Померање курсора на крај документа	Ctrl + End
Прелаз на претходну страницу	PgUp
Прелаз на наредну страницу страницу	PgDown
Брисање знака који претходи курсору	Backspace
Брисање знака после курсора	Delete
Прелазак у нови ред	Enter
Означавање (селектовање) текста 	Shift  + нека од стрелица
Означавање (селектовање) текста од курсора до краја реда	Shift + End
Означавање (селектовање)  текста од курсора до почетка реда	Shift + Home
Означавање (селектовање)  текста од курсора до краја документа	Shift Ctrl + End
Означавање (селектовање)  читавог документа	Ctrl + A
Поништавање селекције	Esc
Копирање означеног (селектованог)  текста	Ctrl + C
Исецање означеног (селектованог) текста	Ctrl + X
Убацивање (лепљење) копираног/исеченог текста	Ctrl + V

Пре него што применимо акције едитовања, неопходно је да саопштимо рачунару на који део текста се те акције односе. То радимо тако што означавамо (каже се и одабирамо, селектујемо) текст, а онда примењујемо акцију коју желимо.
Чување текстуалног документа

Након уноса, текст можемо да сачувамо комбинацијом тастера Ctrl + S.
Комбинацијама тастера на тастатури постижемо исте ефекте као када текст едитујемо коришћењем миша.

Укратко
Разликујемо две врсте дигиталног текста: чист (енгл. plain) и богат (енгл. rich) текст.
Чист текст представља скуп карактера који не подржава било који вид форматирања.
Богат текст, осим форматирања карактера подржава и опције за форматирање страница.
Текст уносимо користећи тастатуру. Без обзира који програм за рад са текстом користимо, текст уносимо на исти начин.
Едитовање је мењање садржаја текста. 
Форматирање је мењање изгледа текста. 
Комбинацијама тастера на тастатури постижемо исте ефекте као када текст едитујемо коришћењем миша.
